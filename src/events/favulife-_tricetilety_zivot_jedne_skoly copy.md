---
title: Favulife. Třicetiletý život jedné školy
startdate: 16. 02.
enddate: 18. 02.
location: Dům pánů z Kunštátu, Dominikánská 348
---
![occupy favu](/static/img/rectangle-1.png "occupy favu")

Fakulta výtvarných umění Vysokého učení technického v Brně je historicky první z uměleckých fakult, které vznikly jako žádoucí protiváha vzdělávacího 
a kulturního centralismu, jenž byl zřetelný obzvlášť 
v případě uměleckého školství. Proto je přehlídka k třiceti letům existence FaVU koncipována jako heterogenní a otevřená struktura, nikoli jako tradiční jubilejní výstava situovaná do kamenné galerijní instituce. Toto pojetí má za cíl vystoupení z často uzavřeného komunitního rámce výtvarného provozu 
a jeho atraktivní zprostředkování obyvatelům města, jeho návštěvníkům a dočasným rezidentům.

Přehlídka k třicátému výročí FaVU je koncipována jako soubor dílčích paralelně probíhajících výstav a intervencí, které budou probíhat v prostoru Domu pánů z Kunštátu, ale také v offspacech nejrůznějšího charakteru. Dislokace projektu do různých lokalit ve městě reaguje na to, jaké stopy zde zanechávala FaVU v průběhu své historie. Na principu „mnoha dočasných domovů“ je postavena i připravovaná přehlídka. Do plánovaných lokalit jsou zahrnuta jak místa spojená s historií školy, tak místa, která ztratila své původní určení a která zasluhují oživit. Výstavní prostor Domu pánů z Kunštátu bude pojat jako otevřený prostor kombinující prezentační, společenské, komunitní a informační funkce; bude prostorem živých událostí, workshopů a debat i místem, kde se dá jednoduše pobýt, posedět a odpočívat. Bude zde rovněž k viděn dokumentační rovina výstavy, zahrnující pásmo krátkých filmů, přibližujících historii i současný život školy. Důležitou součástí výstavy se stane knihovna a čítárna s publikacemi vydanými FaVU a s katalogy jejích výstav. Expozice v Domě pánů z Kunštátu bude sloužit také jako infopoint a rozcestník k dalším lokalitám; projekt se bude dále konat v bývalých ateliérech školy na ulici Rybářská v Kumstu – kreativním hubu, bytě Jiřího Valocha, v Bílém domě a brněnském Automotodromu – Masarykově okruhu.

![test image 1](/static/img/rectangle-2.png "test image 1")

![test image 2](/static/img/rectangle-3.png "test image 2")